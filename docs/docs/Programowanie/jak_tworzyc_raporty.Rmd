# Jak tworzyć raporty z pakietem `knitr`? 

Pakiet `knitr` można traktować jako prostszą w użyciu wersję pakietu `Sweave`. Pierwszy oparty jest o łatwy w użyciu język [Markdown](https://pl.wikipedia.org/wiki/Markdown), drugi bazuje na bardziej złożonym, ale dającym też szersze możliwości języku [LaTeX](https://pl.wikipedia.org/wiki/LaTeX). Logika stojąca za oboma pakietami jest taka sama, więc poniżej omówimy tylko pierwszy.

Filozofia stojąca za tymi pakietami określana jest terminem *literate programing*, który poniżej jest  przetłumaczony jako *programowanie objaśniające*. Został on zaproponowany przez Donalda Knutha, autora między innymi języka TeX. Za tym terminem kryje się idea, którą można opisać w trzech punktach:

* programy są bezużyteczne bez opisów/dokumentacji,
* opisy powinny wyjaśniać program, zwykłe komentarze w kodzie nie są wystarczające,
* przykładowe kody wykorzystane w opisach powinny być wykonywalne i kompletne.

Potrzebne jest więc narzędzie, które pozwala na proste łączenie kodów R oraz ich opisów. Takie połączenie może być wykorzystane zarówno do dokumentowania kodu, do zapewnienia powtarzalności analiz jak i do automatycznego generowania raportów. Takim narzędziem są pakiety `knitr` i `Sweave`.

## Pierwszy raport - plik Rmd

Przedstawmy je na przykładzie pliku `raport.Rmd`. Rozszerzenie `Rmd` jest potrzebne i oznacza połączenie kodu R i języka markdown.
Zawartość pliku `raport.Rmd` wygląda następująco.

![Przykładowy skrypt Rmd](rysunki/knitr0.png)

Taki raport możemy przetworzyć na dwa sposoby

* Jeżeli używamy programu RStudio, to należy otworzyć w edytorze plik `raport.Rmd`. Nad nim pojawi się opcja `Knit HTML`. Po jej kliknięciu zostanie wygenerowany raport HTML.
* Druga opcja to użycie polecenia `knit("raport.Rmd")` w linii poleceń. 
Przetwarzanie pliku `Rmd` składa się z dwóch etapów. W pierwszym `knitr` uruchamia kod R umieszczony we fragmentach oznaczonych potrójnym apostrofem. Kody wejściowe i ich wynik są umieszczane w pliku o rozszerzeniu `md`. W drugim etapie program [pandoc](http://pandoc.org/) przetwarza plik w formacie `markdown` na format `html`, `pdf`, `doc` lub inny wskazany.

## Plik markdown `md`

Dla powyższego przykładu, po pierwszym etapie przetwarzania powstaje plik `raport.md` o poniższej zawartości.

![Przykładowy raport w md](rysunki/knitr1.png)

Jak widzimy, w pliku `md` znajdują się dodatkowo wyniki kodu R.

## Plik wynikowy `html`

W kolejnym kroku, plik w formacie `md` jest konwertowany do pliku `html`, za pomocą programu `pandoc`. W naszym przypadku wynikowy plik wygląda następująco.

![Przykładowy raport w knitr](rysunki/knitr.png)

## Parametry YAML i inne formaty

Powyżej przedstawiony plik rozpoczyna się od nagłówka w formacie YAML ([YAML Ain't Markup Language](https://pl.wikipedia.org/wiki/YAML)) określającym konfiguracje procesu konwersji. Pierwsze linie opisują autora, tytuł i datę. 

Kolejna opisuje format, w tym przypadku jest to `output: html_document`, dlatego plik został przekonwertowany do pliku `html`. 
Jeżeli go zmienimy na `output: pdf_document` to przycisk `Knit HTML` zamieni się na `Knit PDF` a w wyniku kompilacji otrzymamy plik `pdf` 

![Przykładowy raport w formacie pdf](rysunki/knitr2.png)

Nagłówek daje znacznie większe możliwości zmiany wyglądu raportu. Można za pomocą knitra tworzyć serwisy internetowe, można dodawać własne style CSS do HTML, można określać czy i jak mają być umieszczane równania matematyczne, czy ma być dodany spis treści, jaki szablon HTML ma być użyty do generowania strony. 

Kompletny opis parametrów, które można określić w nagłówku są opisane w [tym pliku](http://rmarkdown.rstudio.com/html_document_format.html).

## Parametry wstawki 

Wstawka to fragment kodu R otoczony potrójnymi apostrofami. Wstawki są niezależnie wykonywane i przetwarzane. Wstawka rozpoczyna się potrójnym apostrofem, nawiasem klamrowym z wskazaniem jaki program ma być użyty by przetworzyć tę wstawkę (tutaj `r`) oraz dodatkowymi opcjami wstawki.

Kompletny opis dodatkowych opis znajduje się [tutaj](http://yihui.name/knitr/options/).

Najczęściej wykorzystywane opcje to.

* `message=FALSE`, `warning=FALSE`, domyślnie do wynikowego dokumentu wklejane są wszystkie komunikaty również informacje o błędach i ostrzeżeniach. Te jednak najczęściej zajmują miejsce i niewiele mówią, więc warto je wyłączyć.
* `cache=TRUE`, domyślnie każda wstawka jest kompilowana za każdym razem gdy transformuje się dokument `Rmd`. Jeżeli jednak obliczenia określonej wstawki trwają długo a zawartość wstawki się nie zmieniła, to przy włączonym parametrze `cache` wstawka nie będzie na nowo wykonywana, a jej wynik będzie pobierany z lokalnego repozytorium.
* `eval=FALSE`, w ten sposób można wyłączyć przetwarzanie wstawki. Nie będzie ona wykonana, chociaż odpowiadający jej kod źródłowy będzie umieszczony w raporcie. Przydatna opcja, gdy chcemy przedstawić fragment kodu ale nie potrzebujemy go wykonać (np. ilustrujemy jak pobierać dane z Internetu, ale pobieramy z lokalnej kopii).
* `echo=FALSE`, powoduje, że w raporcie pojawi się tylko wynik kodu R, ale nie zostaną umieszczone instrukcje źródłowe. Dzięki temu mamy w raporcie tylko wyniki i możemy wysłać raport osobom, którym kod R nic nei mówi a może przeszkadzać.
* `fig.width=`, `fig.height=`, tymi parametrami można określić jak duży ma być rysunek wklejony do raportu.

## Więcej

Więcej informacji o pakiecie `knitr`, wraz z krótkim video-wprowadzeniem znaleźć można na stronie http://yihui.name/knitr/.
